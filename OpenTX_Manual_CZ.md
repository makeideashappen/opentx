# O českém manuálu #

Poté, co jsem, víceméně z nouze, vytvořil anglický překlad původního francouzského manuálu (neuměje vůbec francouzsky ani dobře anglicky) a ten se začal (provizorně) šířit jako oficiální anglický manuál ze stránek projektu openTx, začal jsem na popud několika zainteresovaných lidí pracovat na české verzi manuálu.

Česká verze vycházela ze mnou původně průběžně aktualizované anglické verze s doplněním některých informací a postřehů, na které jsem mezitím narazil při používání vysílače s firmware openTx a při psaní manuálu. Od původního francouzského se proto již značně odchyluje.

Anglickou verzi již neudržuji, neboť nebyla zařazena do projektu OpenTx, takže o ni asi není zájem.

[Tisknutelná verze](http://code.google.com/p/opentx/downloads/detail?name=openTx%20Manual%20CZ.pdf) českého manuálu je k dispozici (ve formátu PDF) na webu projektu openTx v sekci download.

Protože udržování tohoto manuálu v aktuálním stavu a jeho rozšiřování o další potřebné kapitoly (hlavně chybí jednoduché i komplexnější příklady použití) je již nad síly jednotlivce, rozhodl jsem se pokusit se umožnit udržování a rozvoj tím, že text zveřejním jako základ obsahu stránky Wiki manuálu.

Snahou bude udržovat manuál aktuální a postupně jej doplňovat tak, aby obsahoval i všechny informace z oficiálního manuálu  openTx (ten je v současné době pouze francouzský ale je přislíbena anglická verze).

S jedním z členů týmu openTx (birkym) jsme se dohodli, že se pokusíme tento projekt uskutečnit jako společný česko-slovenský. Co to znamená? Jde o to, že se text mohou psát jak čeští tak slovenští přispěvatelé ve své mateřštině. Češi a Slováci si navzájem dobře rozumí, takže není důvod, proč bychom nemohli spojit síly při psaní dokumentace k openTx.

Stejně jako původní francouzská a přeložená anglická, je i tato (česká a slovenská) verze poskytována bez jakékoli záruky a používáte ji výhradně na vlastní zodpovědnost a nesete veškerá rizika.

[Zdeněk](http://code.google.com/p/opentx/people/detail?u=ztrojanek) Trojánek

# Ukončení prací a přechod na nové stránky #

Protože udržování wiki na code.google.com má některé problémy a na novém webu OpenTx není možnost provozu wiki, rozhodli jsme se práce na tomto projektu ukončit. Jeden z potenciálních autorů české wiki věnované OpenTx (a spoluautor firmware a Companion)  je vlastníkem domény opentx.cz, rozhodli jsme se proto vytvořit českou wiki o OpenTx (tedy nejen referenční manuál) na adrese:
> http://www.opentx.cz

Uvítáme další spolupracovníky.